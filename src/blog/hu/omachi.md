---
title: Shinano-Omachi
location: Omachi
country: Japán
date: 2016-04-22
icon: mountains
---

Ködbe burkolózó, felhő-karcoló hegyek között vonatoztunk Omachiba. Erdős, meredek hegyoldalak, hegyi patakok között száguldott a vonat — végig érdekes volt a táj.

![](../../img/0422-1.jpg)

Japán területének 70%-a hegyvidék, ennek nagyrésze erdővel borított, az itt felhasznált faanyag 80%-át mégis importálják: Kínából, Oroszországból, Indonéziából, Chiléből és sok más országból — a rosszhírű japán faipar így [jelentősen hozzájárul](http://www.jatan.org/eng/japan-e.html) a délkelet-ázsiai fairtásokhoz.

<video src="/video/jp_omachi.mp4" poster="/video/jp_omachi.png" autoplay loop>
</video>

Shinano-Omachiban a peronon lévő olcsó kifőzdében ebédeltünk. A munkafolyamat a következő:
- kép vagy esetleges angol leírás alapján az ember választ egy ételt,
- megjegyzi a választott étel számát,
- pénzt dob az automatába,
- megnyomja a megfelelő számú gombot a gépen,
- a kinyomtatott jegyet odaadja a kifőzdés néninek,
- mosolyog,
- vár,
- egy-két percen belül megkapja az ételt,
- felfalja az ételt.

A kisváros maga egy szezonon kívüli Tátrafüredre emlékeztet, lerabolt boltokkal, amelyek polcain konzervek sorakoznak, és töküres főutcával. Vettünk is halkonzervet és dobozos sört, ki tudja, mi lesz itt-alapon. A vasútállomáson találkoztunk házigazdánkkal, Kazuhiróval. Kazuhiro használtautókereskedő, aki bár japán autókkal foglalkozik, egy kereklámpás Mercedest vezet. Egy jakartai vevőnek szánta, de az végül nem tudta kifizetni, így ő használja. Érdekes élmény volt szakadó esőben egy ismeretlen japán kisvárosból egy még ismeretlenebb faluba autózni egy két perce megismert középkorú idegennel. Megérkezve igazi vendégszerető házigazdaként körbevezetett minket a hatalmas lakásban. Csak mi alszunk itt, mert alacsony szezon van, pedig 8 ember is elférne. Japán, minimalista stílusú szobák tatamival és tolóajtóval, kisasztallal.

Este teletöltöttük a kádat forró vízzel és magunkat hideg sörrel. Reggel nagyon szép helyen futottunk, vidéki hangulat, a semmi közepe, a hegyek között.

![](../../img/0422-2.jpg)
