---
title: Shanghai, hangulatjelentés
location: Shanghai
date: 2016-02-19
cover: sh-hangulat.jpg
country: Kína
description: ''

---
Kialudtuk magunkat, hangulatjelentés! Ma hajnali és délután 3-kor is felkeltünk (utóbbi végülis otthoni reggel 8), bejelentkeztünk a rendőrségen, hogy itt tartózkodunk, aztán ettünk nyársra tűzött kandírozott epret.

![Shanghai esti fényei](../../img/sh-hangulat.jpg)

Shanghaiban egy nagyon kicsit melegebb van, mint otthon. Az emberek beszélnek hozzánk kínaiul, néha értünk egy kicsit, de lesz ez még jobb is. Viszonylag szenzáció vagyunk (khm.. főleg a magas szőke kettőnk közül), ma egy egész 4 fős társaság egyesével lefotózkodott velünk.

A lakás nagyon jó helyen van (csendes városrész, de jó közlekedéssel, boltokkal, postával, bankkal…), az ágyunk puha, a WC ülőke fűtött (nem vicc), és az első perctől kezdve otthon érezzük magunkat. Érdekes élmény rádöbbeni arra, hogy mennyire hasonlóak is tudnak lenni emberek, lakások a világ két ilyen messzi pontján.

A lakásban körülszaglászva azt tapasztaltuk, hogy számos használati tárgy ugyanaz, mint ami nekünk van otthon. A globalizációnak bizonyára vannak negatív oldalai, de mindenképp érdekes és megnyugtató élmény ugyanazt a poharat, vízforralót, kézisúlyzót, Instax-filmes dobozt látni a Shanghai-i Meihua Road-on, mint 8500 km-re innen, otthon, Budapesten.

A kaja brutálisan jó és olcsó, az adagok hatalmasak, Eszter simán jól lakik úgy, hogy nem látszik meg a tányéron, hogy hozzá nyúlt.

![Samu levest kanalaz](../../img/0219baoloop.gif)