---
location: Aviemore
country: Skócia
title: Lairig Ghru
date: 2020-10-17T23:00:00Z
description: ''

---
_“Ismét úton, gyönyörű nap”_ – írta [Maurice Wilson](https://en.wikipedia.org/wiki/Maurice_Wilson) a naplójába 1934-ben, mielőtt elhagyta sátrát a Mount Everest közelében, kb. 7000 méteren. Ez volt az utolsó naplóbejegyzése, a testét a következő évben a sátorban találta meg egy expedíció.

Valószínűleg teljesen bolond volt. Úgy gondolta, a koplalás és az istenhit a megoldás a világ összes problémájára. Ettől eltekintve bátor, kalandvágyó és inspiráló jelenség lehetett. Az volt a nagy terve, hogy elrepül a Mount Everest-ig, a csúcstól nem messze kényszerleszállást hajt végre, a maradékon felmegy, így ő lesz az első ember, aki megmássza. Az, hogy se repülni nem tudott, se hegyet mászni, egyáltalán nem zavarta.

Maurice Wilsonnal ellentétben mi tisztában vagyunk a határainkkal, így sokkal szerényebb célt választottunk.

![](/img/lg1.jpg)

A Cairngorms hegység hatalmas fennsíkján terveztünk végigmenni. Ezt a sziklás tundrát a Lairig Ghru völgy vágja ketté. Szélcsatorna, nagyon változékony (mondhatni, rossz) időjárással, néhol kőtenger – szóval nehéz terep.

![](/img/lg4.jpg)
![](/img/lg6.jpg)

Fel voltunk készülve a legrosszabbra. Alaposan megterveztük az útvonalat, majd összepakoltunk, és elindultunk.

![](/img/lg9.jpg)

Hihetetlen szerencsénk volt az időjárással! Kissé ködös volt, de a felhők fölé érve gyönyörű napsütés és szélcsend fogadott minket.

![](/img/lg7.jpg)
![](/img/lg8.jpg)

Nagy örömünkre havat is láttunk – valószínűleg még a tavalyi télről, hiszen a Cairngorms egyes részein a hófoltok sokszor évekig megmaradnak.

![](/img/lg5.jpg)

Meghódítottuk Nagy-Britannia 3., 4. és 5. legmagasabb csúcsát: **Braeriach (1296m)**, **Cairn Toul (1291m)** és **Sgor an Lochain Uaine (1258m)**.

![](/img/lg2.jpg)
![](/img/lg3.jpg)

Az utolsó, Devil’s Point (Ördögpont) nevű csúcs kisebb kihívás volt (1006m), de nevének eredete érdekes történet. Kelta neve _Bod an Deamhain_, aminek jelentése a démon hímvesszője – ám amikor Viktória királynő látogatóban járt ezen a vidéken (ami amúgy durva, itt nincsenek nagyon utak, hidak stb.), a helyi vezetője szemérmességből, vagy a királynő zavarát elkerülendő, finomított a fordításon.

![](/img/lg10.jpg)

Egy békés éjszaka után napsütéses reggelre ébredtünk. A sziklás, zord Lairig Ghru völgyön átvágva jutottunk vissza Aviemore-ba, ahonnan előző hajnalban indultunk.

![](/img/lg11.jpg)